====== O Labyrintu ======

{{ :foto:img_4753.jpg?nolink&200|}}Labyrint nabízí jistá tajemství, mnoho chodeb, za jejichž rohem se skrývá překvapení. Cesta je někdy přímá, jasná a jindy zas pěkně zašmodrchaná, s množstvím slepých uliček. Objevit v něm můžete radost, napětí, společnost druhých lidí, zábavu i poznání, sem tam možná i trochu toho zklamání, když nenajdete přesně to, co hledáte. Skrývá však i mnoho krás a třeba i drahocenných pokladů, které čekají na své nálezce. **Labyrint je tak trochu jako náš život...**

Čeká Vás již **třetí pokračování** úspěšné Prázdninovky Instruktorů Brno a jejich přátel inspirované slavnou hrou Prázdninové školy Lipnice.

====== Historie ======

{{:foto:img_6472.jpg?nolink&200 |}}Tvůrcem myšlenky Labyrintu byl Divi, v jehož hlavě se roku 2006, čerstvě po absolvování Instruktorského kurzu Instruktorů Brno, zrodila myšlenka inspirovaná poměrně čerstvou účastnickou zkušeností z nejmenované lipnické hry a podpořená studiem psychologie. Jeho záměrem bylo uspořádat kurs, který by byl tak trochu o životě. Téma Labyrintu jsme rozpracovali do podoby zážitkového kurzu v nepříliš zkušeném avšak různorodém týmu. Zajímavostí kurzu bylo např. zahrnutí velbloudů do programu. Všichni účastníci i organizátoři tuto naši první pořadatelskou zkušenost přežili ve zdraví tělesném a snad i duševním, měli jsme však posléze pocit, že by se dal takový kurz udělat ještě i trochu jinak a třeba i o něco lépe. {{ :foto:img_4989.jpg?nolink&120|}}

Další díl se uskutečnil o dva roky později, tedy v roce 2008. Z velké části se obměnil tým, který byl doplněn mj. o jednu účastnici z kurzu předchozího a o několik zkušenějších instruktorů. Základní linka zůstala zachována, celková náplň kurzu se však z většiny pozměnila. Na kurzu se objevila celá řada zcela nových inovativních aktivit a programů. Přesto nám však dané téma nepřišlo zcela vyčerpané, proto je tu nyní třetí, poslední díl tohoto nenavazujícího seriálu. Z témat, která se v tomto Labyrintu objevují, bychom rádi vytěžili ještě více než v předchozích dílech, i proto tentokrát sázíme na menší účastnickou skupinu, kde bude více prostoru pro každého jednotlivce.

{{ :foto:img_5542.jpg?nolink&200|}}**Co přinese Labyrint tentokrát?** Zažiješ cestu životem nanečisto, avšak s mnohými situacemi, které mohou být i velmi reálné. Budeš mít příležitost ohlédnout se ve svém životě zpět a prožít si některé okamžiky znovu. Dáme Ti možnost uvědomit si, kde se nacházíš nyní, zvážit vlastní hodnoty a zamyslet se nad svými budoucími kroky. Naší snahou je umožnit Ti posunout se v labyrintu života zase o kousek dál. 
